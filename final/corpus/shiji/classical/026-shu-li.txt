昔自在古，曆建正作於孟春。於時冰泮發蟄，百草奮興，秭鳺先滜。物乃歲具，生於東，次順四時，卒於冬分。時雞三號，卒明。撫十二節，卒於醜。日月成，故明也。明者孟也，幽者幼也，幽明者雌雄也。雌雄代興，而順至正之統也。日歸於西，起明於東；月歸於東，起明於西。正不率天，又不由人，則凡事易壞而難成矣。
王者易姓受命，必慎始初，改正朔，易服色，推本天元，順承厥意。
太史公曰：神農以前尚矣。蓋黃帝考定星曆，建立五行，起消息，正閏餘，於是有天地神祇物類之官，是謂五官。各司其序，不相亂也。民是以能有信，神是以能有明德。民神異業，敬而不瀆，故神降之嘉生，民以物享，災禍不生，所求不匱。
少昚氏之衰也，九黎亂德，民神雜擾，不可放物，禍菑薦至，莫盡其氣。顓頊受之，乃命南正重司天以屬神，命火正黎司地以屬民，使復舊常，無相侵瀆。
其後三苗服九黎之德，故二官鹹廢所職，而閏餘乖次，孟陬殄滅，攝提無紀，歷數失序。堯複遂重黎之後，不忘舊者，使複典之，而立羲和之官。明時正度，則陰陽調，風雨節，茂氣至，民無夭疫。年耆禪舜，申戒文祖，雲「天之歷數在爾躬」。舜亦以命禹。由是觀之，王者所重也。
夏正以正月，殷正以十二月，周正以十一月。蓋三王之正若迴圈，窮則反本。天下有道，則不失紀序；無道，則正朔不行於諸侯。
幽、厲之後，周室微，陪臣執政，史不記時，君不告朔，故疇人子弟分散，或在諸夏，或在夷狄，是以其禨祥廢而不統。周襄王二十六年閏三月，而春秋非之。先王之正時也，履端於始，舉正於中，歸邪於終。履端於始，序則不愆；舉正於中，民則不惑；歸邪於終，事則不悖。
其後戰國並爭，在於彊國禽敵，救急解紛而已，豈遑念斯哉！是時獨有鄒衍，明於五德之傳，而散消息之分，以顯諸侯。而亦因秦滅六國，兵戎極煩，又升至尊之日淺，未暇遑也。而亦頗推五勝，而自以為獲水德之瑞，更名河曰「德水」，而正以十月，色上黑。然曆度閏餘，未能睹其真也。
漢興，高祖曰「北畤待我而起」，亦自以為獲水德之瑞。雖明習曆及張蒼等，鹹以為然。是時天下初定，方綱紀大基，高後女主，皆未遑，故襲秦正朔服色。
至孝文時，魯人公孫臣以終始五德上書，言「漢得土德，宜更元，改正朔，易服色。當有瑞，瑞黃龍見」。事下丞相張蒼，張蒼亦學律曆，以為非是，罷之。其後黃龍見成紀，張蒼自黜，所欲論著不成。而新垣平以望氣見，頗言正曆服色事，貴幸，後作亂，故孝文帝廢不復問。
至今上即位，招致方士唐都，分其天部；而巴落下閎運算轉曆，然後日辰之度與夏正同。乃改元，更官號，封泰山。因詔禦史曰：「乃者，有司言星度之未定也，廣延宣問，以理星度，未能詹也。蓋聞昔者黃帝合而不死，名察度驗，定清濁，起五部，建氣物分數。然蓋尚矣。書缺樂弛，朕甚閔焉。朕唯未能循明也，紬績日分，率應水德之勝。今日順夏至，黃鐘為宮，林鐘為徵，太蔟為商，南呂為羽，姑洗為角。自是以後，氣複正，羽聲複清，名複正變，以至子日當冬至，則陰陽離合之道行焉。十一月甲子朔旦冬至已詹，其更以七年為太初元年。年名『焉逢攝提格』，月名『畢聚』，日得甲子，夜半朔旦冬至。」
曆術甲子篇
太初元年，歲名「焉逢攝提格」，月名「畢聚」，日得甲子，夜半朔旦冬至。
右曆書：大餘者，日也。小餘者，月也。端蒙者，年名也。支：醜名赤奮若，寅名攝提格。幹：丙名遊兆。正北，冬至加子時；正西，加酉時；正南，加午時；正東，加卯時。
